---
layout: post
title:  "Vooruitgang Competenties"
date:   2017-11-13
desc: "De vooruitgang van mijn competenties door mijn studiejaren heen"
keywords: ""
categories: [blog,Stages]
tags: [blog,stages]
icon: icon-html
---

# Vooruitgang competenties
Na mijn moeder en mijn oma ben ik de derde generatie verpleegkundige. Voordat ik deze opleiding koos wilde ik eigenlijk absoluut niet hetzelfde doen als mijn moeder. Een jaar reizen, een andere opleiding en heel wat hoofdbreken later kwam ik er toch achter dat deze opleiding het beste bij mij past. 
De afgelopen vier jaar heb ik mezelf op alle vlakken ontwikkelt. Stages zijn momenten waarop dit het meest aantoonbaar is. 
In mijn eerste stage werd ik na tien weken school direct in het diepe gegooid. Ik had geen idee wat voor zorgverlener ik wilde worden en wat ik me überhaupt moest voorstellen bij het werk wat ik moest doen. Dit lijkt inmiddels een eeuwigheid geleden.
Met dit portfolio zal ik per competentie bespreken hoe ik mijzelf in de afgelopen jaren heb ontwikkeld. 
## Verpleegkundig handelen
In mijn eerste stage heb ik ontzettend veel ADL verleent. Alle theorie die ik tijdens Vtv op school heb geleerd kon ik hier direct in de praktijk brengen. Ik ben in deze stage al vrij snel losgelaten, ook al wist ik nog heel weinig. Achteraf heb ik hier dan ook niet altijd zorg verleent waar ik trots op was. Ik werd meegetrokken met de verzorgers in het tehuis en stond nog niet sterk genoeg in mijn schoenen om vraagtekens bij de zorg te zetten die verleend werd. 
Mijn tweede stage was in de psychiatrie, hier heb ik weer heel weinig ADL verleent en ben ik op een hele andere manier met verpleegkundig handelen bezig geweest. 
Mijn derdejaars stage was weer veel meer ADL en veel nadruk op technische handelingen. Daar heb ik vooral gemerkt dat ik dat eigenlijk niet het interessante gedeelte van de verpleegkunde vind. De technische handelingen doen mij niks en geven me geen voldoening. Hieraan merkte ik vooral dat ik een andere kant op wilde dan het ziekenhuis. 
Wat nu nog vooral het probleem is met de handelingen is vooruitdenken. Zodra ik iets vaker heb gedaan gaat dit al makkelijker maar ik vind het moeilijk om van tevoren de stappen in mijn hoofd te overzien. Hierin heb ik nog sturing nodig en vind het prettig om dingen nog vaker onder begeleiding te doen.
## Communicatie
Vooral in mijn tweede stage heb ik ontzettend veel geleerd over communicatie. Psychiatrische patiënten zijn ontzettend gevoelig en hebben meteen door als je ergens niet eerlijk over bent. Een goede communicatie kan ontzettend veel verschil uitmaken in de behandeling.
Dit heb ik goed kunnen gebruiken in mijn volgende stages. 
Communicatie met patiënten gaat mij over het algemeen goed af, alleen communicatie over mijn eigen leerproces ben ik nog weleens de mist mee in gegaan. Mijn eerste twee stages werd er eigenlijk niet veel nadruk gelegd op de opdrachten. Ik typte wat en het werd eigenlijk altijd wel geaccepteerd. Hier ben ik later tegenaan gelopen.
In mijn stage in het ziekenhuis werd het duidelijk niet op prijs gesteld als ik vragen stelde en heb ik erg geleerd om dingen zelf uit te zoeken. Dit had als gevolg dat ik in de volgende stage ’s middags vaak achter mijn computer zat om alles uit te zoeken wat ik me afvroeg in plaats van dit te vragen aan collega’s. Hierdoor wisten zij vaak niet waar ik mee bezig was en waar ik in mijn leerproces stond. Ik heb het hier gelukkig goed met deze afdeling over kunnen hebben en ben hierin gegroeid, maar het blijf een aandachtspunt.
Het voelt voor mij niet direct natuurlijk om begeleiders zo deelgenoot te maken van mijn proces en ik voel me vaak kwetsbaar en onzeker hierdoor. 


## Samenwerken
Ik probeer me altijd behulpzaam op te stellen in stages. Wel vind ik het soms moeilijk om hierin mijn grenzen aan te geven in mijn leerproces, vooral de opdrachten lijden hieronder omdat ik dat zelf het minst interessant vindt. 
Omgaan met feedback is ook een puntje wat samenhangt met deze competentie waar ik nog moeite mee heb. Vooral na mijn ziekenhuisstage ben ik erg onzeker geworden over mijn handelen. Ik merk dat ik me snel persoonlijk aangevallen voel als ik negatieve feedback krijg. Zeker in het begin had ik het idee dat ik me geen fouten kon permitteren. Ik was erg bang dat ik de herkansingsstage niet ging halen en werd van feedback erg gespannen. Ik merk nu al dat ik veel meer kan hebben en niet direct in een kramp schiet, maar nog steeds is dit een punt waar ik in kan groeien.
Kennis en wetenschap
Leren gaat me relatief makkelijk af. Ik heb in drie jaar verpleegkunde slechts één toets in het eerste jaar moeten herkansen. De kennis zit er, ik vind het moeilijk om het toe te passen en genoeg vertrouwen in mezelf te hebben dat ik het kan en weet. 
## Maatschappelijk handelen
In jaar een kon ik me moeilijk neerleggen bij de keuzes die patiënten soms maakten die niet perse het beste voor hun gezondheid waren. In de psychiatrie leer je heel snel om dit los te laten, want iedereen valt wel een keer terug en niemand neemt verantwoordelijkheid voor zijn eigen handelen. 
Bij buurtzorg vond ik het nog weleens moeilijk dat het bij patiënten bijna altijd een aflopende zaak is. Niemand wordt eigenlijk beter en meestal moet er echt wel iets gebeuren (een ongeluk) voordat er wordt besloten dat iemand niet meer thuis kan wonen. Het ergste vond ik als de familie dingen blokkeerde die volgens mij het beste waren voor de patiënt. 
Ik had de neiging om dingen mee naar huis te nemen en er niet van te kunnen slapen. Nog steeds vind ik het soms frustrerend maar kan dit beter los laten.
Organisatie
In stage jaar 1 & 2 is organisatie niet echt een punt geweest. Je bent nog op laagcomplex niveau en er wordt nog weinig verwacht op het gebied van overzicht. Zoals ik net besprak bij de competentie communicatie ben ik hier in jaar drie tegenaan gelopen. Eigenlijk had ik gewild dat men in jaar 1 & 2 strenger was geweest, zodat ik daar later niet zo’n problemen mee had gehad. 
De dagelijkse organisatie tijdens stage heb ik weinig problemen mee, ik heb altijd een opschrijfboekje bij me waar ik een to-do lijstje voor die dag op maak. Het is eerder de planning over langere tijd, met de opdrachten en de communicatie van mijn leerproces waar ik tegenaan liep. 
Pas aan het einde van jaar vier heb ik het gevoel dat ik weer voldoende in gegroeid ben. 

## Professioneel gedrag
Reflecteren blijf ik moeilijk vinden. Ik vind het nogal wat om mij zo kwetsbaar op te stellen en te vertellen waar ik mee zit, hoe ik begeleid wil worden en wat ik beter kan doen. Ik heb soms het gevoel dat ik mijn hele ziel moet blootleggen en doe dat niet altijd van harte. Wel heb ik het gevoel dat ik binnen het team inmiddels over een hobbel heen ben en ik me niet groter voor hoef te doen dan ik ben. 
Kritisch naar mezelf kijken vind ik niet moeilijk, maar ik vind het wel moeilijk om dit op papier te zetten en dit inzichtelijk te maken voor anderen die ik eigenlijk nog niet goed ken. 

# Conclusie
Aan het einde van jaar vier voel ik me klaar om als gediplomeerde aan de slag te gaan. Ik heb bij het leger des Heils heel veel ervaring op kunnen doen met een hele aparte doelgroep waar ik heel veel van heb geleerd en heb nu echt zin om te zien hoe ik het zelf zal redden. Dit zal mij dwingen om hulp te vragen als ik dat nodig heb en mijn eigen professionele grenzen te stellen. 
Ik ken mijn valkuilen en hoop dit tijdig bij mezelf te kunnen signaleren. Mijn leerdoelen verschillen niet veel van wat het was bij het einde van stage 3. Dit zijn dingen die ook bij mij als persoon horen en waar ik altijd alert op moet blijven;

- **Ik bespreek mijn eigen verwachtingen en mijn knelpunten. Waar loop ik tegenaan? Stel vragen en blijf om feedback vragen.**

- **Planning & organisatie; Duidelijk contact met andere disciplines. Duidelijke samenwerkingen en afspraken maken.**

 

